---
layout: post
title: Stress Less
summary: Wat is stress, hoe herken je het en hoe ga je ermee om? Wij onderzoeken stress lessen en vaardigheidstrainingen voor leerlingen. 
permalink: /projects/stress
category: project
image: /img/Banner_StressLess.jpg
members: [michiel, simone]
---

#### Achtergrond
Stress is iets wat veel jongeren en volwassenen kennen. 
Je ziet of leest het ook vaak in het nieuws: jongeren krijgen op steeds jongere leeftijd te maken met langdurige stress, en soms zelfs met een burn-out. 
Toch is stress niet alleen negatief. Wanneer je bijvoorbeeld een toets moet maken of een presentatie moet geven, kan de stress die je voelt er juist voor zorgen dat je extra alert en geconcentreerd bent, zodat je beter kan presteren. 

Teveel stress is natuurlijk ook niet goed, want dan lukt het juist niet om goed te concentreren. Het is ook niet goed als de stress te lang duurt. 
Dan kan je last krijgen van lichamelijke of emotionele klachten, wat uiteindelijk tot een burn-out kan leiden. 
Op de lange termijn kan langdurige of intensieve stress het welzijn van jongeren en hun schoolprestaties negatief beïnvloeden. 
Daarom is het belangrijk om jongeren uit te leggen wat stress is, hoe stress ontstaat en hoe zij goed met stress om kunnen gaan zodat de stress niet verergert maar juist afneemt.   

<br>

#### Doel
Het doel van de Stress Lessen was om een alledaags onderwerp bij de kop te pakken, namelijk stress. 
Dit wilden we op een normale manier bespreekbaar maken, waarbij we ook eventuele problemen die leerlingen ervaren met school bespreken, zoals sociale angsten of faalangsten. 

Om dit voor elkaar te krijgen zijn drie psychoeducatieve lessen over stress ontwikkeld. De Stress Lessen zelf hebben drie doelen, namelijk dat leerlingen: <br>
1) meer kennis krijgen over stress; <br>
2) beter stress leren herkennen in hun lichaam;  <br>
3) meer vaardigheden leren om met stress om te gaan of stress te voorkomen.  <br>

Bij kennis over stress wordt er onder andere ingegaan op wat stress is, wat stressoren zijn, dat stress ook goed kan zijn, maar ook wat de gevolgen zijn van het ervaren van te veel stress. 
Bij het herkennen van stress wordt een beetje stress opgewekt bij leerlingen door middel van stressspelletjes. 
Na afloop wordt er gereflecteerd op wat de leerlingen voelden en welke coping strategieën ze hanteerden, waarna wordt benoemd dat de reacties die ze hadden ook stress-gerelateerd waren. 
Tot slot leren leerlingen hoe ze met stress om kunnen gaan of stress kunnen voorkomen. Zo worden er klassikaal ademhalingsoefeningen en spierontspanningsoefeningen gedaan en leren leerlingen na te denken over positieve gedachten in het geval van vervelende situaties. 

De Stress Lessen maken onderdeel uit van een groter project, waarbij na afloop van de Stress Lessen aan de leerlingen wordt gevraagd of ze interesse hebben in een vervolgtraining in kleinere groepjes. 
De leerlingen konden kiezen uit twee trainingen, namelijk een faalangstreductietraing of een sociale vaardigheidstraining. 
Ongeveer 10 procent van de leerlingen gaf zich op voor één van de vervolgtrainingen. 

<br>

#### Wordt vervolgd
Uit onderzoek is gebleken dat sommige leerlingen veel last hebben van stress. 
Om deze leerlingen te helpen, hebben wij een lessenpakket ontwikkeld en geëvalueerd op meerdere VO-scholen in Nederland. 
Het onderzoek loopt momenteel nog. We onderzoeken de mogelijkheden om een workshop aan te bieden voor meer scholen. 

<br>

#### Meer informatie?
Kijk voor meer informatie op de website van het [Stress Less Project](https://gelijkekansenvooreendiversejeugd.nl/programmas-ouders/stress-less-project/). 
<br>

